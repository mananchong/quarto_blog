---
title: "停云（陶渊明）"
date: "2022-08-14"
---

## 停雲 {.heti}

作者：陶淵明　晉

from [wikisource](https://zh.m.wikisource.org/zh-hant/%E5%81%9C%E9%9B%B2)

停雲，思親友也。罇湛新醪，園列初榮，願言不從，歎息彌襟。

靄靄停雲，濛濛時雨。

八表同昏，平路伊阻。

靜寄東軒，春醪獨撫。

良朋悠邈，搔首延佇。

停雲靄靄，時雨濛濛。

八表同昏，平陸成江。

有酒有酒，閒飲東窗。

願言懷人，舟車靡從。

東園之樹，枝條載榮。

競用新好，以怡余情。

人亦有言，日月於征。

安得促席，說彼平生。

翩翩飛鳥，息我庭柯。

斂翮閒止，好聲相和。

豈無他人，念子實多。

願言不獲，抱恨如何！
